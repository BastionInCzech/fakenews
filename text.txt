Volno na pátek nakonec vyhlásil například i ředitel Integrované střední školy Na Karmeli v Mladé Boleslavi Štefan Klíma. A to vzhledem k tomu, že se škola podle hygieny nachází v rizikové oblasti.

Ovšem zdaleka ne všechna vedení škol to vnímají takto, a to i bez ohledu na to, kde se jejich ZŠ či SŠ nachází.
Komplikace pro rodiče

Poměrně rázně se na danou situaci ve svém vzkazu rodičům dívá ředitel pražské ZŠ Jižní IV. Daniel Kaiser. „Byť jsem podporučík v záloze, neuposlechnu příkaz plukovníka Prymuly a nevyhlašuji ředitelské volno na 25. 9. 2020. To bych pouze poslal děti do nákupních center, do jejich domovů na dopolední setkání spolužáků bez roušek a rodiče mladších dětí vyhnal z práce. Nakažení by pak pěkně šířili nemoci i mimo území Prahy. Z mého pohledu je lepší mít děti pod kontrolou. Jestli si je budou chtít rodiče nechat doma, klidně je mohou uvolnit,“ napsal.

Kritizuje, že se opět jedná o přehození odpovědnosti na ředitele škol. Podobně hovoří i ředitel Wichterlova gymnázia v Ostravě-Porubě Jan Netolička. „Vyjádření pana ministra považuji za další pokus přenést odpovědnost na ředitele, protože pokud ředitelské volno nevyhlásí, budou žáci naštvaní na něj a on bude muset výše uvedené důvody vysvětlovat,“ řekl Novinkám.